ELTE címer

Eötvös Loránd Tudományegyetem

Informatikai Kar

Média- és Oktatásinformatika Tanszék

Webes alkalmazás társasházak közüzemi fogyasztásainak adminisztrálására

Dr. Horváth Győző

egyetemi adjunktus

Soós Bálint

Programtervező informatikus Bsc

Budapest, 2018

----

Tartalomjegyzék

----

# Bevezetés

## Motiváció
Újépítésű társasházakban egyre jellemzőbb a központi kazán, amellyel a lakások fűtését és melegvízellátását biztosítják. Ilyen rendszer mellett a lakók fogyasztásainak adminisztrálása a közös képviselő feladata lesz, azonban ennek kivitelezése a lakóknak és a közös képviselőnek is komoly odafigyelést és terhet jelent.

Saját helyzetemből kiindulva, az én társasházamban minden hónap végén egy papírlapot függesztenek ki a lépcsőházban, amelyre minden lakónak kézzel kell beírni a hőmennyiségmérő és a vízórák állását. Ezt a papírlapot a bejelentési időszak végeztével a közös képviselő elviszi és kézzel viszi fel az adatokat egy Excel táblába, ahol kiszámolja a havi fűtés és melegítés díjat. A számlák kitöltése szintén kézzel történik, amiket ezután a postaládába dobva kézbesítenek a lakóknak. Ez a rendszer lassú, és a legtöbb lépésben ott van az emberi hibalehetőség is. Ennek a rendszernek a kiváltására szeretnék tervezni egy webes alkalmazást, amely a lépések automatizálásával kiküszöbölheti az emberi tényezőt és kényelmes felületet nyújthat a társasház lakóinak és a közös képviselőnek.
